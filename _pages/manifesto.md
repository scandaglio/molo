---
layout: page
title: Manifesto
permalink: /manifesto/
custom-css: about.css
---
Milano è da sempre l’oggetto preferito delle ambizioni immobiliari italiane. Non importa quale sia la giunta, non conta il sindaco, non importa il governo. L’importante è costruire.
O meglio, l’importante è attivare quel processo, quella filiera direbbero alcuni, che prima demolisce, poi (se occorre) bonifica, quindi scava e movimenta terra, per poi iniziare a costruire, recintare, e alla fine, ma non sempre, tentare di vendere.
Milano misura il suo cambiamento lungo la linea del suo _skyline_.

> Chi ha il grattecielo più grosso? Quest’anno chi arriva più in alto? I vuoti devono essere riempiti, le piazze devono essere arredate, la circolazione fluidificata. Una composizione sociale inadeguata al gioco del rinnovamento urbano, alla nuova città smart, non è accettabile.

La creazione di simboli, di brand business-oriented, ha soppiantato la città della vita quotidiana, a misura di uomo e di donna, di bambino e di anziano. La smart city non ha tempo da perdere e non investe sui soggetti deboli. La metropoli esclusiva è una città escludente: punta ad avere la faccia pulita ma espelle chi non sta al suo passo e nasconde sotto al tappeto ogni forma di diversità o di dissenso.

Nonostante tutto questo, nobili e fantastici pezzi di città resistono.
Resistono grandi e piccole aree, dimenticate e non ancora consumate, deserte e inaccessibili, a volte in centro e altre volte nelle tanto citate periferie. Resistono edifici, alcuni vuoti da anni e abbandonati, un po’ malconci, scalcagnati, ma non di rado completamente inseriti in quartieri vivi, intelligenti, attivi. Resistono intere zone capaci di sostenere relazioni profonde e non basate sullo sfruttamento, dove la costruzione e la gestione di spazi condivisi si fonda sulla partecipazione e sulla parità tra i soggetti, e dove socialitò e politica si sovrappongono e si confondono con le vite private.

Questa città che non si uniforma, che non si esalta con l’ottimismo monocolore dell’Expo, che non accetta il ricatto della vita in vetrina, è la città che vogliamo indagare. Vogliamo cercare di capire come è fatta questa città “minore”, che aspetta un recupero ma non desidera l’arrivo delle ruspe. Vogliamo indagare i territori in cui sono inserite le aree dismesse, le aree dimenticate, gli edifici abbandonati, per capire quali sono le relazioni vive, le ricchezze già presenti, le storie dimenticate, i sogni che ostinatamente sopravvivono.

Cerchiamo di imparare la storia che le ha portate ad essere quello che sono oggi, studiamo la composizione e la distribuzione dei soggetti che sono attivi nei dintorni, cerchiamo di capire se per quei luoghi, qualsiasi cosa essi siano, sia possibile immaginare un futuro diverso dal palazzo di 10 piani, dalla torre alta 100 metri, dalla piazza pavimentata come se fosse una chiesa e dove i bambini non possono più giocare né far rumore.

> Cosa si cela oltre il modello dell’immobiliare amica, di chi realizza un po’ di edilizia privata, un po’ di housing e l’area cani a corredo, che fa tanto città pulita?

Immaginiamo una città diversa, a partire dalle pietre scartate. Vorremmo condividere, con chi ne ha voglia, lo strumento dell’inchiesta, perché niente è diffuso quanto i saperi, nulla è forte e bello come lottare insieme ad altri, e non c’è nulla di più divertente del raccontarsi storie e immaginare inseme ad altri il mondo che vorremmo.
