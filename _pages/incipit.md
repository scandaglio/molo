---
layout: page
title: Incipit
permalink: /incipit/
custom-js:
  - incipit.js
custom-css: about.css
---
Milano è da sempre l’oggetto preferito delle ambizioni immobiliari italiane. Non importa quale sia la giunta, non conta il sindaco, a prescindere dal governo. L’importante è costruire.
O meglio, l’importante è attivare quel processo, quella filiera, direbbero alcuni, che prima demolisce e poi (forse) bonifica; quindi scava e movimenta terra, per poi iniziare a costruire, recintare e alla fine, ma non sempre, tentare di vendere.

>Milano misura il suo cambiamento lungo la linea del suo skyline. Chi ha il grattacielo più alto?
I vuoti devono essere riempiti, le piazze devono essere arredate, la circolazione fluidificata. Una composizione sociale inadeguata al gioco del rinnovamento urbano, alla nuova città smart, non è accettabile.

La creazione di simboli, di brand business-oriented, ha soppiantato la città della vita quotidiana, a misura di uomo e di donna, di bambino e di anziano. La smart city non ha tempo da perdere e non investe sui soggetti deboli. La metropoli esclusiva è una città escludente: con la faccia pulita e l’aspetto pettinato punta ad espellere chi non sta al suo passo, pronta a nascondere sotto al tappeto ogni forma di diversità o di dissenso.

![scalo romana]({{'/media/'| append:'incipit.png' | prepend: site.baseurl}})

Scalo Romana - 2014  /  Scalo Romana (dettaglio) - 2014
{: .dida}

Nonostante tutto questo, nobili e fantastici pezzi di città resistono.
Resistono grandi e piccole aree, dimenticate e non ancora consumate, deserte e inaccessibili, a volte in centro e altre volte nelle tanto citate periferie. Resistono gli edifici. Alcuni vuoti da anni e abbandonati, un po’ malconci, scalcagnati, ma non di rado completamente inseriti in quartieri vivi, intelligenti, attivi. Resistono intere zone capaci di sostenere relazioni profonde e non basate sullo sfruttamento, dove la costruzione e la gestione di spazi condivisi si fonda sulla partecipazione e sulla parità tra i soggetti, e dove socialità e politica si sovrappongono e si confondono con le vite private.

>Questa città che non si uniforma, che non si esalta con l’ottimismo monocolore di Expo, che non accetta il ricatto della vita in vetrina, è la città che vogliamo indagare. Vogliamo cercare di capire com’è fatta questa città “minore”, che aspetta un recupero ma non desidera l’arrivo delle ruspe. Vogliamo indagare i territori in cui sono inserite le aree dismesse, gli spazi abbandonati, gli edifici in disuso, per capire quali sono le realtà in moto, le ricchezze già presenti, le storie dimenticate, i sogni che ostinatamente sopravvivono, ad oggi.

Cerchiamo di imparare la storia che le ha portate ad essere quello che sono, studiamo la composizione e la distribuzione dei soggetti che sono attivi nei dintorni, cerchiamo di capire se per quei luoghi sia possibile prefigurarci *un futuro diverso dal multisala* con 14 sale, dalla torre alta 100 metri adibita ad uffici, dalla piazza pavimentata dove i bambini non possono più giocare.

>Cosa si nasconde dietro alla persona dell’immobiliarista amico, di chi realizza un po’ di edilizia privata, un po’ di housing e l’area cani a corredo, che fa tanto città in ordine?

*Immaginiamo una città diversa.* Vorremmo condividere, con chi vuole, lo strumento dell’inchiesta, perché niente è diffuso quanto i saperi, nulla è forte e bello come lottare insieme ad altri, e non c’è nulla di più divertente del raccontarsi storie e immaginare insieme ad altri il mondo che vorremmo.
